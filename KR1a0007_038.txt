# -*- mode: mandoku-view; -*-
#+TITLE: 周易註疏
#+DATE: 2015-08-24 21:53:25.570499
#+PROPERTY: ID KR1a0007
#+PROPERTY: BASEEDITION WYG    
#+PROPERTY: JUAN 周易略例周易略例序
<pb:KR1a0007_WYG_038-1a>¶
欽定四庫全書¶
　周易略例序¶
　　唐　四　　門　助　教　郉　璹　撰¶
　原夫兩儀未位神用藏於視聼一氣化矣至賾隱乎¶
　名言於是河龍負圖犧皇畫卦仰觀俯察遠物近身¶
　八象窮天地之情六位備剛柔之體言大道之妙有¶
　一陰一陽論聖人之範圍顯仁藏用實三元之胎祖¶
　鼓舞財成爲萬有之蓍龜知來藏往是以孔丘三絕¶
<pb:KR1a0007_WYG_038-1b>¶
　未臻樞奥劉安九師尚迷宗旨臣舞象之年鼓篋鱣¶
　序漁獵墳典偏習周易研窮耽玩無舎寸陰是知卦¶
　之紀綱周文王之言畧矣象之吉凶魯仲尼之論備¶
　矣至如王輔嗣略例大則總一部之指歸小則明六¶
　爻之得失承乘逆順之理應變情僞之端用有行藏¶
　辭有險易觀之者可以經緯天地探測鬼神匡濟邦¶
　家推辟咎悔雖人非上聖亦近代一賢臣謹依其文¶
　輒爲注觧雖不足敷𢎞易道庶幾有裨於敎義亦猶¶
<pb:KR1a0007_WYG_038-2a>¶
　螢燐增輝於太陽涓流助深於巨壑臣之志也敢不¶
　上聞¶
