# -*- mode: mandoku-view; -*-
#+TITLE: 周易註疏
#+DATE: 2015-08-24 21:53:25.140578
#+PROPERTY: ID KR1a0007
#+PROPERTY: BASEEDITION WYG    
#+PROPERTY: JUAN 卷四考證
<pb:KR1a0007_WYG_019-1a>¶
　周易注疏卷四考證¶
謙象君子以裒多益寡○裒石經作褎¶
九三注上承下綏○綏本或作接¶
上六注未有居衆人之所惡而為動者所害○郭京曰¶
　不字誤作而字¶
豫初六象疏志窮凶者釋鳴豫之義而初時鳴豫後則¶
　樂志窮盡故為凶也○推尋文義而字當是言字¶
隨彖大亨貞无咎而天下隨時○郭京曰按大亨下脱¶
<pb:KR1a0007_WYG_019-1b>¶
　利字驗注昭然釋文云大亨貞本又作大亨利貞依¶
　卦辭似應有利字¶
　音義天下隨時王肅作隨之隨時之義王肅本作隨¶
　之時義○(臣清植/)按時古與是通尚書是皆作時可¶
　見隨時之時即是也言有大亨貞之徳而天下皆隨¶
　於是也彖傳言時義者凡五卦此獨曰隨時之義縁¶
　上有隨時之字而誤耳朱子本義依王肅本改正¶
蠱彖先甲三日後甲三日終則有始天行也○(臣良裘/)¶
<pb:KR1a0007_WYG_019-2a>¶
　按子夏傳曰先甲三日辛壬癸也後甲三日乙丙丁¶
　也馬融曰甲在東方艮在東北故云先甲巽在東南¶
　故云後甲説皆有據而義則未精至王弼以甲為創¶
　制之令與蠱必有事之㫖合諸儒遂以甲為造令之¶
　日謂前三日為辛取改新之義後三日為丁取丁寧¶
　之義尤與謀始慎終之義足相發明與王注本無岐¶
　㫖而孔穎達必以為妄作異端不可解也¶
臨卦辭至于八月有凶○(臣良裘/)按臨言八月復言七¶
<pb:KR1a0007_WYG_019-2b>¶
　日月候卦氣説者紛然今按王弼此注本無明文孔¶
　疏以小人道長君子道消乃否卦之辭遂取自丑至¶
　申為八月此蜀才之説也王應麟曰臨所謂八月其¶
　説有三一云自子至未為遯一云自丑至申為否一¶
　云自寅至酉為觀復所謂七日其説亦有三一云卦¶
　氣起中孚六日七分之後為復一謂過坤六位至復¶
　為七日一謂五月隂生至十一月陽生歴七月善乎¶
　陸振奇之言曰日陽象月隂象八少隂之數七少陽¶
<pb:KR1a0007_WYG_019-3a>¶
　之數故隂來之期曰八月陽來之期曰七日¶
六四注柔不失正則得无咎也○則本或作乃¶
觀彖觀天之神道而四時不忒○石經神道下旁注日¶
　月不過四字¶
六二象疏此童觀闚觀皆讀為去聲也○(臣清植/)按古¶
　者門闕謂之觀以其髙大有以示人所謂兩觀者也¶
　此卦二陽在上四隂在下有門闕之象故名觀而音¶
　義曰觀官喚反示也然上既有以示人則下必仰而¶
<pb:KR1a0007_WYG_019-3b>¶
　觀之是以朱子曰自上示下曰觀自下觀上曰觀故¶
　卦名之觀去聲而六爻之觀皆平聲據此則疏説非¶
　是且童觀闚觀之觀若訓去聲於義意亦無當¶
六三象注三處進退之時以觀進退之幾未失道也○¶
　監本誤以王注作孔疏依閣本訂正¶
九五注觀民之俗以察己道又百姓有罪在余一人○¶
　監本道譌作之余譌作於俱依閣本改正¶
上九象注特處異地為衆所觀○監本譌作將處異地¶
<pb:KR1a0007_WYG_019-4a>¶
　為衆觀依閣本改正¶
賁卦辭小利有攸徃○郭京曰不利有攸徃誤作小字¶
　彖及注同九二棄中和之道就亢極无位之地故疏¶
　云九二棄善從惡凡棄善從惡豈有小利誤亦明矣¶
　(臣良裘/)按六二象曰賁其須與上興也上九象曰白¶
　賁无咎上得志也分剛上而文柔其象如此棄善從¶
　惡之説於義為儉¶
彖天文也○郭京曰天文也上脱剛柔交錯一句朱子¶
<pb:KR1a0007_WYG_019-4b>¶
　曰理或然也(臣照/)按既濟彖曰既濟亨小則此賁彖¶
　亦應作賁亨小蓋賁者文也禮儀三百威儀三千皆¶
　文也陽大而隂小仁大而禮小質大而文小自然之¶
　理也雜卦傳曰賁无色也言賁之本也本象曰君子¶
　以明庶政无敢折獄即亨小之義也彖傳曰柔來而¶
　文剛故亨分剛上而文柔故小柔來而文剛柔為剛¶
　文則剛之本體得亨矣剛上文柔則唯小者乃可是¶
　故柔來文剛為離明文之盛也剛上文柔為艮止賁¶
<pb:KR1a0007_WYG_019-5a>¶
　之白也此亨小之義彖𫝊於二句中分著之者也下¶
　文云利有攸往天文也天文自然而然非可勉强故¶
　觀乎天文以察時變利有攸往也文眀以止人文也¶
　人文雖極文明必知其所止乃不為無質之文故觀¶
　乎人文以化成天下亦利有攸往也化成天下必在¶
　亨小小者咸亨即成其大也然則郭京謂小字應作¶
　不字天文也句上脱剛柔交錯四字者皆未為得也¶
　¶
<pb:KR1a0007_WYG_019-5b>¶
　¶
　¶
　¶
　¶
　¶
　¶
　¶
　周易注疏卷四考證¶
